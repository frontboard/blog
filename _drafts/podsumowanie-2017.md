---
title: Podsumowanie roku 2017, plany na 2018 i kilka zmian
date: 2018-01-05T14:27:20+00:00
author: Kacper Stawiński
layout: post
categories: inne
img: /assets/img/podsumowanie-2017.png
published: false
---
Jak wszyscy to wszyscy. Pora na małe podsumowanie tego, co zdziałałem w ubiegłym roku, a także przedstawienie planów na nowy. Działo się i będzie się działo jeszcze więcej!

## Blog

W 2017 r. założyłem swojego bloga i miałem zamiar publikować na nim posty tylko i wyłącznie opisujące zagadnienia z zakresu programowania. Brakuje mi jednak możliwości wypisania się, pokazania własnych poglądów, dlatego - mam nadzieję - już niedługo pojawią się luźniejsze wpisy. Pojawią się one w kategorii [devLifestyle](https://endfront.pl/kategoria/devlifestyle/) :) Dodatkowo chciałbym mieć do pomocy kogoś, kto zna się na front-endzie i razem z taką osobą tworzyć ciekawe treści. Więcej informacji wkrótce :) Właśnie dlatego zrezygnowałem z domeny zawierającej moje nazwisko - nowa jest krótka, łatwa do zapamiętania, a osoby siedzące w branży z pewnością będą wiedziały jakie materiały mogą kryć się pod tym adresem. Nowa domena nie sugeruje też, że tylko ja pod nią piszę.

Moje jedyne postanowienie związane z blogiem – skupienie się na jakości, a nie ilości. Muszę wyrobić w sobie nawyk regularnego pisania, bo ostatni post "techniczny" był prawie 2 miesiące temu. Bardziej myślałem nad pisaniem niż po prostu pisałem. Do poprawy w 2018!

## Rozwój jako programista

Około 2014 roku zrobiłem swoją pierwszą stronę w HTML-u. Nie wciągnęło mnie to jakoś zbytnio, nie korzystałem z GitHub'a, żadnych narzędzi, edytora kodu czy IDE. Po prostu tworzyłem proste strony w języku HTML. Po niespełna 3 latach – w 2017 r. – zajrzałem na dysk twardy i zobaczyłem kilka takich "perełek". Postanowiłem zgłębić ten temat.

JavaScript zawsze był dla mnie barierą nie do przeskoczenia. Nie chciałem uczyć się programowania w tym języku. Właściwie do dziś nie jestem w stanie zrozumieć dlaczego. W ubiegłym roku postanowiłem, że nauczę się JS-a przynajmniej w stopniu podstawowym, aby móc tworzyć strony „nie tylko wyglądające”, ale również funkcjonalne. Na razie wszystko idzie w dobrym kierunku, bo z dnia na dzień poznaję kolejne tajniki języka JavaScript. Wbrew powszechnej opinii jest on ciekawy, przynajmniej dla mnie.

Pod tym względem rok 2017 uważam za udany, choć to dopiero początek mojej drogi z kodem.

## Social media

Na Facebooku mój fanpage lubi prawie 1,2 tys. osób, ale kompletnie nie wiem jak mogę z tego skorzystać. Chciałbym podszkolić się z zakresu marketingu i promowania postów, aby moje posty były bardziej atrakcyjne i co za tym idzie - docierały do większej ilości odbiorców.

Twitter, hmm… O ile z Facebooka korzystam i wiem co się na nim umieszcza, to jeśli chodzi o Twittera, wypadam bardzo słabo. Chciałbym sprawdzić z czym to się je, jakie są jego wady, zalety i stworzyć na nim miejsce dla bloga.

To moje cele związane z social mediami na nowy rok!

## Podsumowując

W 2018 zaczynam regularnie blogować, nie przestaję programować i "uczę się social mediów", natomiast 2017 był bardzo ciekawym, pełnym wyzwań rokiem i liczę na to, że w 2018 będę mógł realizować postawione sobie cele.

A jakie Wy macie postanowienia noworoczne?